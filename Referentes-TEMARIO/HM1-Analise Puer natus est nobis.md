## Análise e comentario dunha audición con partitura

Na análise de audición con partitura de pezas escritas en notación cadrada do repertorio gregoriano, debemos ter en conta os puntos seguines:  

1. **Modo** ao que pertence o canto
2. **Ámbito** total
3. **Estilo** de canto
4. **Forma** ou estrutura formal
5. **Clasificación** no repertorio

---

Os exemplos seguintes, sirven de modelo para realizar unha análise e comentario de audición con partitura, de distintos tipos de cantos.

### Exemplo 1: Introito "*Puer nátus est nóbis*"

Este exemplo, corresponde á audición do Introito "*Puer nátus est nóbis*". O proceso a seguir nun comentario de audición con partitura, sería o seguinte:

1. Escoita a obra seguindo con atención a partitura (enlace á audición) 
2. Observa e analiza a partitura prestando atención ás principais caracerísticas que a definen
3. Determina o modo, ámbito, estilo, forma e clasificación segundo se indica no modelo

![Análise de audicion "Puer nátus est nobis"](../figures/ud-03/Análisis gregoriano_Página_0001_Imagen_0001.png "Partitura analizada do Introito")

#### 1. Modo 

A **nota final** da peza é un *sol* no primeiro espazo en **clave** de *dó en terceira*. O modo por tanto debe ser *tetrardus*. A **nota máis aguda** (un *fa*) está unha sétima por encima da final; a **nota máis grave** (o *sol*) é a mesma nota final. O **modo** é por tanto *tetrardus auténtico*, o número 7. O **tenor**, que pode verse ao comezo da cadencia de *salmo* sobre o "E", é *re* que corresponde coa **nota tenor** do modo 7.

#### 2. Ámbito

O **ámbito total** abarca desde o nota final *sol* ata o *fa*, unha sétima en total. É un ámbito próximo ao oitava pero inferior a ela polo tanto é un ámbito máis ben pequeno.

#### 3. Estilo de canto 

O canto é neumático, dado que a maioría das sílabas cántanse adornadas; cun *neuma* de entre dúas e sete notas. A segunda sección, ao tratarse dun verso de *salmo*, ten un estilo máis *silábico*.

#### 4. Forma ou estrutura formal

A peza comeza cunha sección extensa (A) que chega ata a primeira dobre barra no cuarto *tetragrama*. De seguido cántase un verso de salmo (B) seguido da *doxología* (C) cantada coa mesma melodía do *salmo* e que aparece abreviada só co comezo (*Gloria Patri*) e o final (*seculorum amen*, escrito *Euouae*). A continuación, volve ao comezo e cántase ata o final da sección A. A forma completa sería ABCA.

#### 5. Clasificación no repertorio

Tendo en conta o **ámbito** de sétima e o **estilo** neumático do canto, a peza debía ser interpretada polos cantores profesionais e por tanto debe ser un canto *antifonal* do *propio* da misa. A estrutura formal, coa inclusión de versos de *salmo*, corresponde tamén a este tipo de cantos.