## GUÍA PARA PREPARAR AS PROBAS DE AUDICIÓN

### Como facer un comentario dunha audición musical?

O básico á hora de escoitar unha peza e facer un pequeno comentario-análise é a **concentración** e o **esforzo**. Non se trata de oír simplemente, senón de escoitar os matices da música dende o punto de vista dun músico profesional ou que leva no mundo da música varios anos.

**Explicaremos a continuación cales son os puntos básicos a ter en conta na proba de audicións trimestrais, partindo da elaboración dun pequeno comentario de audición.**

#### Pasos a seguir

1. **Escoitamos a peza completa con atención**.  Non importa se non a identificamos dende o primeiro momento. Nesta primeira escoita hai que tomar notas de cuestións musicais básicas con tranquilidade:
   
   1. **Timbre**: identificar os instrumentos e voces que interveñen, fixando a atención en cales acadan máis relevancia. Se non coñecemos ben algún timbre podemos determinar a familia instrumental á que pertence (cordófono, aerófono, membranófono, idiófono)
   
   2. **Textura**: tomamos nota de como se ensamblan as diferentes voces musicais (monodia ou polifonía: sinxela con bordón, melodía con acompañamento, contrapuntística ou homofónica e homorrítmica). Aquí debemos diferenciar se estamos ante:
   
      - Texturas melódicas: 
   
        1. De escrita horizontal: 
   
           textura **monódica** (unha soa liña melódica na que todos interpretan o mesmo); textura **polifónica** (varias liñas melódicas interpretadas todas á vez).
   
        2. De escrita vertical: 
   
           textura **homofónica** ou **harmónica** (unha melodía principal acompañada por acordes).
   
      - Texturas non melódicas
   
   3. **Melodía**: indicamos como son as melodías, respondendo a algunhas preguntas básicas do tipo: 
   
      - Son longas ou curtas, a base de motivos? 
      - Que figuras empregan? 
      - Cal é o seu ámbito?
      - Móvense por graos conxuntos ou por saltos? 
      - Teñen un perfil anguloso ou en arco, ascendente ou descendente?
      - Repítense?
      -  Que instrumentos levan as melodías principais?
   
   4. **Harmonía**: trátase de identificar o sistema de organización sonoro da composición musical Tonalidade, modalidade, atonalidade. Se se pode precisar un pouco máis é mellor. No caso de pezas polifónicas hai que fixarse en se utilizan consonancias ou disonancias.Tamén se pode explicar que papel teñen as cadencias e de que tipo son. 
   
   5. **Ritmo**: trátase de describir o comportamento da rítmica dentro da peza. 
      - Indicar se é constante ou cambiante
      - Rápido/ LentoMarcado/ Libre
      - Compás (coa división e subdivisión)
      - Indicar se hai algunha voz que leve o peso rítmico no entramado musical
   
   6. **Forma**: nunha primeira escoita pódese intuír cal será a estrutura. Trátase de indicar cales son as partes da peza que trazos ten cada unha delas para consideralas seccións separadas. 
   
2. **Facemos unha primeira redacción**. Despois de tomar notas de tódolos aspectos anteriores é conveniente organizar as ideas e ir perfilando cara onde irán as nosas conclusións. Nesta redacción comprobaremos: 
   - Se temos toda a información necesaria para chegar a unha conclusión.
   - Se nos falta cubrir algún dos apartados anteriores, marcarémolo para a segunda escoita.
   - Se xa nos facemos unha idea do tipo de composición, estilo, contexto e mesmo autor. 
   
3. **2ª escoita.** Neste caso facemos unha escoita selectiva para cubrir os interrogantes que nos xurdiron na primeira volta. Tomamos nota das respostas axeitadas Perfilamos as nosas conclusións mentalmente. Incluso podemos comprobar se as ideas sobre o estilo que temos concordan co que estamos a escoitar de novo.

4. **Redacción final.** Para rematar o comentario **é moi importante chegar a conclusións** de diversa índole que relacionen a audición co marco teórico axeitado:
   - **Cronoloxía** (sempre en anos ou séculos; se non se sabe con exactitude pódese recurrir á cronoloxía xeral do estilo)
   - **Estilo** (Renacemento, Barroco, Clásico, Romántico, Nacionalismo, Impresionismo, Expresionismo, Vangardas do XX, etc...)
   - **Xénero** (é o tipo de peza que é: ópera, concerto, sonata, sinfonía, etc...)
   - **Trazos fundamentais**, dependendo da escoita. O que marcamos no punto 1 serían as pistas que nos levarían a un estilo, compositor, época determinados...

#### Actividades recomendadas como reforzo de audicións

- Fai un listado das audicións que facemos na clase.
- Selecciona as audicións que che pareceron máis significativas.
- Fai outra escoita con atención (lista de Spotify, videos de YouTube, ...)Se algunha che chama a atención, consulta libros ou busca información sobre ela na rede. 
- Procura facer para ti, a maiores do que fagamos para a clase, un comentario de audición na casa. Elabora un listado de dúbidas, se che xorden, e consúltaas.

Recorda que para o exame o tempo destinado ás audicións é limitado, así que sería conveniente ir coas ideas claras de cada unha, para obter os mellores resultados.