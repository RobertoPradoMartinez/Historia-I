
Historia da música 4º GP

Tema 1. Preparando motores.  

A música: definición e orixes 

Neste tema comezaremos o noso periplo pola Historia da Música a través de tres puntos. En primeiro  lugar, faremos unha breve reflexión sobre a definición do noso obxecto de estudo. Non é doado  explicar de xeito completo o concepto de música, por iso, en segundo termo, será preciso entender  como apareceu a música cos primeiros homes poboadores do noso planeta. Finalmente afondaremos  nos elementos da música para acceder ao coñecemento por medio da audición. 

1. O concepto de música: unha realidade complexa 

A definición do concepto de música foi sempre unha realidade moi complexa, pola peculiaridade  auditiva deste tipo de manifestación artística. Ata os anos 90 do século XX non se comezaron a  realizar definicións concretas e completas sobre o termo “música”, xa que ata o momento o seu  significado era flutuante e difuso, dependendo das épocas, lugares e puntos de vista adoitados. Por  exemplo, durante a Idade Media os trobadores e músicos ambulantes non eran considerados músico coma hoxe en día, senón filósofos, capaces de manexar os conceptos teóricos de harmonía.  

A música é definida tradicionalmente nas teorías da linguaxe musical coma “a arte de combinar  os sons co tempo”. Non obstante, existen outras moitas perspectivas para intentar explicar o que é a  música, como se pode ler nas seguintes definicións:    

■ Música como ciencia.  
Pitágoras (filósofo grego, s. V a.C.): Os números son as cousas; agora ben, a  
música é número. O mundo é música; o cosmos é unha lira sublime de sete cordas.  

■ Música como arte.  
Richard Wagner (compositor alemán, s. XIX): O son vén do corazón e a súa  
linguaxe artística natural é a música. A melodía é a lingua absoluta, a través da  
que o músico fala a todos os corazóns.  

■ Música como feito musical.  
Descartes (filósofo francés, s. XVII): A mesma cousa que a uns invita a bailar a  
outros pode facer chorar. Pois isto non provén senón da asociación de ideas na  
nosa mente; como aqueles que algunha vez se divertiron bailando con certa peza, tan pronto como a volvan a  escoltar volverán ás ganas de bailar; pola contra, se algún só oíu gallardas cando lle aconteceu algo malo, volverá  a entristecerse cando as escoite de novo. 

■ Música en relación co tempo. 
Definición tradicional: A música é a arte que se expresa combinando os sons co tempo.  

■ Música como expresión de sentimentos. 
Kant (filósofo alemán, s. XVIII): A música é a linguaxe do sentimento. A música é a arte de expresar unha  agradable sensación de sentimentos por medio dos sons.  

Observamos a través das anteriores definicións que a música pode ser abordada dende moi diversos puntos de vista, podendo incluso sumarse todos eles en definicións máis completas coma a de Hugo Riemann (musicógrafo alemán do século XIX) que afirma o seguinte: “A música é, ao mesmo tempo, unha arte  e unha ciencia. Como arte, non é senón a manifestación do belo por medio dos sons; pero esta  manifestación descansa nunha ciencia exacta, formada polo conxunto de leis que rexen a produción  dos sons, ao mesmo tempo que as súas relacións de altura e duración”.  

En todos estes puntos de vista a temporalidade é fundamental, xa que para que a música exista é  preciso que se desenvolva no tempo, para que o oínte a poida apreciar. Neste senso, tamén xoga un  papel fundamental a “memoria auditiva”, xa que o oínte non poderá apreciar ben a música se non  retén na memoria algúns dos seus compoñentes, coma unha melodía, un ritmo ou un timbre.  

A música renace cada vez que se interpreta, polo que sofre constantemente un proceso de  reactivación, cuxo resultado depende non só dos intérpretes, senón tamén do propio público. Deste  xeito, podemos definir grosso modo a música de dous xeitos: coma obxecto autónomo e coma  proceso.  

1. A música coma obxecto autónomo defínese tradicionalmente coma “sons ordenados no tempo”,  ou en definitiva “todo o que sona”. A obra musical adquire entidade propia nesta definición,  converténdose en algo completo e pechado, feito por un determinado autor. A obra musical neste  enfoque é considerada coma algo que ten uns límites definidos e establecidos.  
2. Por outra banda, a música como actividade social (proceso) implica ter en conta aos creadores e  intérpretes en interacción directa cos oíntes, identificándose de xeito directo co “proceso de  comunicación” que se establece ao escoitar unha obra musical. Neste proceso de comunicación a  mensaxe é a obra musical, mentres que o emisor inicial é o compositor (tamén pode haber  emisores secundarios coma os intérpretes ou os aparatos de reprodución no caso das gravacións).  O receptor é o público, que cada vez que escoita unha obra musical lle dá un novo significado,  reactivando os seus contidos. Por exemplo, hoxe o Himno da Ledicia da 9º Sinfonía de Beethoven  ten adquirido un novo significado ao se asociar á Unión Europea, que o seu compositor non  chegou nunca a coñecer.  
En definitiva, as definicións de música poden ser moi variadas e complexas, xa que existe  unha multiplicidade de enfoques que non fan máis que apoiar o feito de que o fenómeno musical é  unha manifestación de grande riqueza, como intentaremos demostrar ao longo do temario deste  curso. 
2 
Historia da música 4º GP Tema 1 
2. As orixes da música: prehistoria musical 
Para estudar a historia da música pódense empregar diversos enfoques, pero nós neste curso  académico abordaremos o seu estudo dun xeito cronolóxico, comezando polas primeiras  manifestacións musicais das que se teñen novas.  
O primeiro período do que se pode dicir algo é o da Prehistoria1, aínda que non existen  fontes musicais directas. Por iso, a análise directa da música é imposible e só podemos basear as  nosas afirmacións en hipóteses baseadas en diversas fontes secundarias. No caso da Prehistoria estas  fontes non inclúen fontes escritas, só organolóxicas (restos de instrumentos), iconográficas  (representacións pictóricas) e etnolóxicas (comparacións con tribos actuais que teñen unha forma de  vida similar á Prehistoria).  
A etnomusicoloxía, entre outras finalidades, pretende estudar a    
música dos pobos e tribos non occidentais, incluíndo sociedades que  
viven nun grado de desenvolvemento moi similar ao dos homes da  
prehistoria. Por iso se pode facer unha comparación entre o emprego  
da música nesas tribos actuais (bosquimáns, pigmeos, indíxenas do  
Brasil, etc...) co que se supón que se facía nos pobos prehistóricos.  
Este tipo de comparación recibiu o nome de “musicoloxía comparada”  
(en alemán Verleigchende Musikwissenchaft). 
Fontes para o estudo da Prehistoria: De onde sacamos os datos para coñecer o  papel da música na Prehistoria? O estudo da música na Prehistoria só pode dispoñer de fontes de  estudo non escritas como son:    
⮚ Fontes organolóxicas: restos de instrumentos 
⮚ Fontes iconográficas: representacións pictóricas e  
escultóricas 
⮚ Etnomusicoloxía aplicada (musicoloxía  
comparada) 
Teorías sobre a orixe da música: A raíz da análise dos datos extraídos das fontes  baralláronse varias teorías sobre o xurdimento da música:  
  
1 O termo “prehistoria” é controvertido dende hai algúns anos, xa que a concepción tradicional que a situaba entre a  aparición dos homínidos ata a creación da escritura cara o cuarto milenio antes de Cristo se complementa con outras  visións. Mesmo algúns autores consideran que a prehistoria como concepto só existiría previamente á aparición dos  primeiros homínidos, polo que os períodos do Paleolítico que coñecemos entrarían dentro do concepto de “historia”.  Outros investigadores consideran que a prehistoria deixa paso á historia no momento en que a sociedade se comeza a  estruturar de xeito crecente por medio da modificación do hábitat, da socialización ou da aglomeración.
3 
Historia da música 4º GP Tema 1 
  
Teorías logoxénicas, que consideraban a música como un elemento de comunicación  asociado á linguaxe. Rousseau consideraba que a música podería ser un  xeito de solemnizar a linguaxe, aparecendo despois da linguaxe    
verbal.  
Outros autores, coma Marius Schneider, consideraban que a  
linguaxe e a música xurdiran ao mesmo tempo, identificándose  
plenamente o momento no que xorde a comunicación verbal co emprego da música. Esta teoría  baséase en que o home emprega manifestacións acústicas espontáneas para expresar sentimentos  básicos, por exemplo o balbucido dun bebé ou os sons guturais que o home emprega ante  determinadas situacións.  
Os autores que defenden a orixe logoxenética da música consideran que os sons guturais  básicos nacerían ao mesmo tempo que a linguaxe, e que posteriormente se completarían a nivel  musical coa introdución de instrumentos idiófonos e doutros sons percutivos corporais (palmas,  pasos...).    
  
Teorías quinéticas, que defenden que o corpo é en si  
mesmo un instrumento musical, xa que dispón das cordas vocais  
para facer melodías e de instrumentos de percusión corporal. Estas  
teorías intentaron ser demostradas por medio do estudo do  
comportamento de determinados primates, que utilizan en  
determinados momentos danzas con ritmos creados por eles  
mesmos.  
Existen outras teorías, pero que hoxe en día están xa desbotadas:    
  
Teorías que basean a orixe da música como coordinación para o traballo colectivo. Un dos autores que defenden esta idea é Karl Bücher, quen se fixou nas  cancións de traballo existentes no folclore europeo. 
  
Teorías máxico-relixiosas. A principios do século XX considerábase que  a arte rupestre era unha forma de intentar controlar aos animais, como por  exemplo nas Covas de Altamira. Así, do mesmo xeito que a arte rupestre podía ter  unha función máxico-relixiosa, tamén os sons podía adquirir esta funcionalidade,  segundo di Jules Combarieu a principios do século XX.    
  
Teorías fisiolóxico-comunicativas. Outros autores consideraban que os  sons podían utilizarse para localizarse uns a outros na escuridade ou para  comunicarse a longa distancia, como aínda se segue a facer nalgunhas rexións de  difícil acceso xeográfico. 
4 
Historia da música 4º GP Tema 1 
De todas estas teorías sobre a orixe da música, hoxe en día seguen pervivindo as logoxénicas  e as quinéticas, ocupando o resto un lugar secundario.  
A música é un fenómeno moi complexo, como xa explicamos no punto 0, integrado por  diferentes parámetros e por diversas manifestacións, que apareceron na historia do home  progresivamente. Segundo Roland de Candée na aparición e creación da música distínguense cinco  fases diferentes:  
o 1ª fase: aparecen as primeiras organizacións rítmicas rudimentarias, baseadas na percusión corporal  e nos idiófonos sinxelos (paus, pedras...).   
o 2ª fase: o home imita os ritmos e ruídos da natureza, por exemplo coa boca ou larinxe pode semellar  os sons dos animais.  
o 3ª fase: o home comeza a empregar maior variedade tímbrica e de intensidade.  
o 4ª fase: o home fabrica instrumentos para facer mellor os sons, destinados xa a unha expresión  musical. 
o 5ª fase: créanse sociedades máis complexas, nas que o fenómeno sonoro se colectiviza e adquire  progresivamente un significado.
  

Curiosidades: En moitas linguaxes actuais un mesmo son pronunciado en diferentes alturas pode ter varios significados,  do mesmo xeito que unha frase pode ter distinto significado segundo a súa entoación. Incluso podemos entender mal  unha mensaxe se a entoación non é a correcta. Estamos ante un aspecto máis sonoro que verbal, que xa comezou  cando a pronunciación se realizaba sobre sons, sobre células melódicas, e aínda hoxe nalgunhas culturas hai mensaxes  que se poden expresar unicamente a través de sons, sen palabras, como pasa na illa da Gomera, onde uns asubíos  permiten a comunicación entre montañas.  
Organoloxía 
O patrimonio musical primixenio do que dispoñemos hoxe consiste nunha serie de  instrumentos musicais rudimentarios, que se conservan moi parcialmente grazas ás escavacións  arqueolóxicas. O paso do tempo e a utilización de materiais perecedoiros para facer estes  instrumentos musicais dificultan o coñecemento real da organoloxía utilizada polos homes da  prehistoria.  
Os instrumentos de percusión corporal son consubstanciais ao ser humano, polo que se  considera que tamén existiron. Tamén houbo percutores de pau e pedras de entrechoque, ademais de  axóuxeres (pedras, madeiras, láminas de metal, area...); raspadores variados, aerófonos a partires de  canas ou ósos; tambores a partires de troncos de árbores; trompas feitas de cornos de animais e arpas,  feitas a partires dos arcos que se empregaban para lanzar proxectís. 
5 
Historia da música 4º GP Tema 1 
Características musicais 
En canto aos trazos musicais pouco se pode deducir das fontes musicais, pero probablemente  empregasen escalas de entre 2 e 7 sons, impoñéndose probablemente as escalas pentatónicas. As  melodías eran curtas e sinxelas, empregando intervalos básicos de 4ª, 5ª e 8ª. Tamén é probable, por  comparación con outras tribos actuais, que empregasen:  
⮚ unha polifonía simple, baseada no bordón (unha nota mantida mentres se suma unha  melodía diferente),  
⮚ ou unha heterofonía (dúas liñas melódicas con pequenas variantes).  
3. A audición como método de coñecemento musical: escoitemos! Agora que xa coñecemos a complicación de definir a música e as súas orixes, temos que  definir cal será o método que empregaremos nesta materia para achegarnos a ela. Aínda que o  compoñente teórico será importante para o estudo da Historia da Música, convén ter presenten que o  elemento práctico tamén ocupará un relevante posto, especialmente a través da audición musical e da  presentación por escrito do seu comentario. A continuación ofrecemos unha guía resumida de como  facer un comentario de audición en dúas escoitas:  
Os pasos primordiais para facer un bo comentario de audición son:  
1. Escoitamos a peza completa con atención. Non importa se non a  
identificamos dende o primeiro momento. Nesta primeira escoita hai  
que tomar notas de cuestións musicais básicas con tranquilidade 
referentes aos parámetros musicais:  
a. Timbre: identificar os instrumentos e voces que interveñen,  
fixando a atención en cales acadan máis relevancia. Se non  
coñecemos ben algún timbre podemos determinar a familia  
instrumental á que pertence (cordófono, aerófono, membranófono,  
idiófono) 
b. Textura: tomamos nota de como se ensamblan as diferentes voces musicais (monodia ou  polifonía: sinxela con bordón, melodía con acompañamento, contrapuntística ou  homofónica e homorrítmica) 
c. Melodía: indicamos como son as melodías, respondendo a algunhas preguntas básicas do  tipo:  
i. Son longas ou curtas, a base de motivos?  
ii. Que figuras empregan? Cal é o seu ámbito? 
iii. Móvense por graos conxuntos ou por saltos? Teñen un perfil anguloso ou en  arco, ascendente ou descendente? 
iv. Repítense? Que instrumentos levan as melodías principais?
6 
Historia da música 4º GP Tema 1 
d. Harmonía: trátase de identificar o sistema de organización sonoro da composición musical i. Tonalidade, modalidade, atonalidade. Se se pode precisar un pouco máis é  mellor.  
ii. No caso de pezas polifónicas hai que fixarse en se utilizan consonancias ou  disonancias. 
iii. Tamén se pode explicar que papel teñen as cadencias e de que tipo son.  e. Ritmo: trátase de describir o comportamento da rítmica dentro da peza 
i. Indicar se é constante ou cambiante 
ii. Rápido/ Lento 
iii. Marcado/ Libre 
iv. Compás (coa división e subdivisión) 
v. Indicar se hai algunha voz que leve o peso rítmico no entramado musical f. Forma: nunha primeira escoita pódese intuír cal será a estrutura. Trátase de indicar cales  son as partes da peza que trazos ten cada unha delas para consideralas seccións separadas.  
2. Facemos unha primeira redacción. Despois de tomar notas de tódolos aspectos anteriores é  conveniente organizar as ideas e ir perfilando cara onde irán as nosas conclusións. Nesta  redacción comprobaremos:  
a. Se temos toda a información necesaria para chegar a unha  
conclusión. Se nos falta cubrir algún dos apartados anteriores,  
marcarémolo para a segunda escoita. 
b. Se xa nos facemos unha idea do tipo de composición, estilo,  
contexto e mesmo autor.  
c. Buscamos información adicional sobre o estilo, a obra e o  
compositor.  
3. 2ª escoita. Neste caso facemos unha escoita selectiva para cubrir os interrogantes que nos  xurdiron na primeira volta.  
a. Tomamos nota das respostas axeitadas 
b. Perfilamos as nosas conclusións mentalmente. Incluso podemos  
comprobar se as ideas sobre o estilo que temos concordan co que  
estamos a escoitar de novo  
4. Redacción final. Para rematar o comentario é moi importante chegar a conclusións de diversa  índole que relacionen a audición co marco teórico axeitado: 
i. Cronoloxía (sempre en anos ou séculos; se non se sabe con exactitude pódese  recurrir á cronoloxía xeral do estilo) 
ii. Estilo (Renacemento, Barroco, Clásico, Romántico, Nacionalismo,  Impresionismo, Expresionismo, Vangardas do XX, etc...). 
7 
Historia da música 4º GP Tema 1 
iii. Xénero (é o tipo de peza que é: ópera, concerto, sonata, sinfonía, etc...) 
iv. Trazos fundamentais, dependendo da escoita. O que marcamos no punto 1  serían as pistas que nos levarían a un estilo, compositor, época determinados... 
Podes practicar a facer algún comentario de audición de elección libre de calquera estilo ou período  histórico. 
¡IMPORTANTE! Un comentario de audición sen conclusións de estilo e época non é válido,  porque sería meramente descritivo. É crucial chegar a conclusións que relacionen a  composición musical coa materia teórica vista na clase
	



ACTIVIDADES RECOMENDADAS PARA REFORZAR AUDICIÓNS: 
- Fai un listado das audicións que facemos na clase para ilustrar cada tema. 
- Selecciona as audicións que che pareceron máis significativas de cada tema.  
- Fai outra escoita con atención (discos da biblioteca, rede...) 
- Se algunha che chama a atención, consulta libros ou busca información sobre ela na rede.  
- Procura facer para ti, a maiores do que fagamos para a clase, un comentario de audición de cada tema na casa.  - Elabora un listado de dúbidas, se che xorden, e consúltaas coa profesora. 
Exercicio: Podes intentar facer un comentario de audición esquematizado do Adagio inicial da  sinfonía nº 36 (Linz) de Mozart K. 425 ata o minuto 1’40’’  (https://www.youtube.com/watch?v=hwxNp-LzDYo). 
8