<!--caracteres especiales para usar no temario
«comiñas angulares de cerre»
-->

## A periodización na Historia da música {-}

Ao longo da historia, ---especialmente na dos feitos culturais como a música--- os cambios prodúcense lentamente, sen que haxa acontecementos tan decisivos que xustifiquen un cambio de etapa. A división da historia en períodos ou etapas, resulta de gran utilidade para facilitar o estudo da materia. Esta división do tempo en períodos, coñécese como «periodización». 

A división habitual das etapas da historia, ten a súa orixe nos humanistas europeos do Renacemento[^ref:herodoto], época na que tamén aparecen as primeiras historias da arte. A historia da música é moi posterior: os primeiros libros apareceron a finais do século  XVIII, e o desenvolvemento da  historiografía musical é principalmente do século  XIX. Esta aparición tardía, fai que a Historia da música adopte habitualmente as periodizacións doutras disciplinas, principalmente da Historia da arte, malia que a música non sempre cambia ao ritmo das outras actividades humanas e, polo tanto, os termos da historia xeral ou da historia da arte, non son válidos ---en moitos casos--- para a da música.

### Períodos da historia {-}

Adóitase situar o comezo da historia no momento da aparición da escritura, hai uns 6000 anos aproximadamente; o período anterior denomínase Prehistoria. Aínda que está constatada a existencia de actividade musical durante a prehistoria, descoñécese que música se facía entón, polo que adoita quedar á marxe da materia.

Os períodos en que se divide a historia, en xeral son catro:

1. **Idade Antiga**:
(ata o século V d.c). Aínda que a notación musical naceu á vez que a escritura, a maior parte das culturas antigas non escribiron a súa música, e as escasas notacións que existen son practicamente descoñecidas, coa excepción importante da Grecia helenística (a partir do século IV  aC).  
Para a historia da música occidental, o máis interesante desta época son as teorías gregas sobre a música, que influíron de forma importante na música europea medieval, renacentista e barroca, e mesmo despois.

2. **Idade Media**:
(séculos VI-XV). O seu comezo sitúase na disgregación dos territorios occidentais do Imperio Romano (naturalmente, esta é unha perspectiva  eurocéntrica). As comunicacións entre eses territorios redúcense, a inestabilidade é grande e os desenvolvementos culturais teñen que partir ás veces desde cero.  
Aínda que hai moitos datos sobre a música europea occidental neste período, o máis importante sitúase tras a aparición da notación musical no século X e sobre todo a notación sobre liñas paralelas a partir do século  XI.

3. **Idade Moderna**:
(séculos XVI-XVIII. Varios acontecementos marcan o comezo desta etapa, principalmente a desaparición do imperio  bizantino (continuador do romano) e a chegada de  Colón a América. Culturalmente, o final da Idade Media está marcado polo movemento humanista que dominou o Renacemento. Os termos «antiga», «media» e «moderna» para designar as tres etapas históricas foron creación destes humanistas, que estrañaban o esplendor cultural dos antigos gregos e romanos e desprezaban a época intermedia entre estes e eles mesmos.  
A música desta época é ben coñecida, en xeral, e é entón cando se produce o desenvolvemento do sistema  tonal que terá o seu esplendor no Barroco tardío e o Clasicismo.

4. **Idade Contemporánea**:
(desde o século  XIX). O seu comezo sitúase na Revolución Francesa (que seguiu á norteamericana e precedeu a outras revolucións europeas). O paso do Antigo ao Novo Réxime, consecuencia destas revolucións, produciu unha configuración social nova na que o músico deixa de ser criado da aristocracia para converterse en artista independente.  
A música desta etapa (e, en parte, da anterior) é a máis coñecida e a que se mantén actualmente en repertorio.

### Períodos da historia cultural {-}

A historia dos feitos culturais (entre eles a música) segue unha periodización creada principalmente para a Historia da arte (arquitectura, escultura e pintura sobre todo). Esta periodización, non é do todo válida para a música. Se nos situamos no comezo da música europea escrita (cara ao século X) as etapas serían as seguintes:

| Período ou etapa       |  Cronoloxía                     |
| :--------------------- | :------------------------------ |
| Románico               | X- XII  aprox.                  |
| Gótico                 | XII- XV                         |
| Renacemento            | XV- XVI                         |
| Barroco                | XVII- XVIII                     |
| Neoclasicismo          | XVIII e comezo do  XIX          |
| Romanticismo           | final do  XVIII e parte do  XIX |
| Positivismo e Realismo | final do  XIX                   |

Destas etapas, as dúas primeiras sitúanse na Idade Media, as tres seguintes na Idade Moderna e as últimas na Contemporánea; o século  XX (e o que levamos do  XXI) non presentan unha periodización estable debido á súa proximidade no tempo, que impide consideralos con suficiente obxectividade.

Esta división, non é do todo válida na Historia da música: na Idade Media, a música segue unha evolución diferente ás artes plásticas, polo que non se pode falar dunha «música románica» e unha «música gótica».

Os termos «Renacemento» e «Barroco» si están arraigados na Historia da música, aínda que o segundo cada vez está máis cuestionado; en canto ao primeiro, está bastante claro onde finaliza, pero non tanto onde comeza.

O Neoclasicismo en música denomínase simplemente «Clasicismo», e o Positivismo e Realismo non existen, salvo derivacións posteriores como o «verismo» italiano.

### Períodos da historia da música {-}

As etapas da música europea occidental, que consideraremos ao longo deste curso, son as seguintes:

1. **Idade Media**: desde as primeiras mostras de música escrita ata os inicios do século  XV.
2. **Renacemento**: desde 1420, aproximadamente, ata 1600, cun punto importante de cambio de estilo e técnica ao redor de 1500.
3. **Barroco**: as súas orixes deben situarse cara a 1580, aínda que o estilo faise visible a partir de 1600 aproximadamente. O seu final, confundido co nacemento do clasicismo, situaríase ao redor de 1720.
4. **Clasicismo**: desde aproximadamente 1720, coa aparición dos primeiros trazos de estilo clásico, ata aproximadamente 1820.
5. **Romanticismo**: desde 1820 (aproximadamente) ata o final do  XIX, con varias etapas diferenciadas.
6. **Música contemporánea**: iníciase cara a 1890, coas obras de madurez de  Mahler,  Debussy e outros, aínda que o momento de cambio máis importante é cara a 1907 (aparición da  atonalidad). Ás veces a expresión «música contemporánea» utilízase só para a creada con posterioridade a 1945.

En moitos libros recentes de historia da música, establécese a división dos períodos posteriores ao Renacemento por séculos (XVII,  XVIII, XIX e XX) e así o faremos neste curso.

<!--Referencias e citas do tema--->
[^ref:herodoto]:Heródoto, historiador grego do século V a.c está considerado o «pai da historia»; como ciencia, a Historia dos acontecementos humanos, existe xa desde a antigüidade.


