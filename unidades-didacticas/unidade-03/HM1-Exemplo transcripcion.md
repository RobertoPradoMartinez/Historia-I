## Transcrición e análise de melodías en notación cadrada {-}

Dada a seguinte melodía, se queremos realizar a transcrición da mesma a notación moderna seguiremos os pasos indicados.

![Exercicio de transcrición](figures/ud-03/Ex-Transcripción_1.png)



### Pasos a seguir {-}

- Dado que a notación cadrada non indica a duración das notas, empregaremos unha única figura para realizar a transcrición; cabeza de figura negra.

- O *bemol* aparece sempre diante do neuma (non diante da nota) e polo tanto, aplícase só á palabra da que forma parte ese neuma.

- As notas que forman parte dun mesmo neuma, únense con unha ligadura.

- Os neumas máis extensos están formados normalmente por grupos de neumas simples; a ligadura indicada, debe aplicarse a cada neuma simple.

- O signo que aparece á dereita de cada tetragrama recibe o nome de *custos* (non se transcribe) e indica a primeira nota do seguinte tetragrama, facilitando así a entoación do intervalo.

- Os signos de fraseo e respiración (barras, semibarras, etc.) transcríbense tal cual. 

- O resto de signos (liñas, punto, …) se aparecen, non se transcriben.

  

### Análise {-}

#### Modo e ámbito {-}

- A peza está dividida en dúas seccións separadas por unha dobre barra.
- A **nota final** da peza é *re* (nas dúas seccións) polo que o modo correspondente é *prorrectus*
- A **nota máis grave** é o *dó* inmediatamente anterior á final, que aparece ao comezo da peza e preto do final da primeira sección.
- A **nota máis aguda** é o *re* unha oitava por encima da final, que aparece preto do comezo na palabra «desuper». 
- O **ámbito total** é dunha novena *dó-re*, con final no *re* máis grave. 
- O **modo** é por tanto o *protus auténtico* ou *dórico*. 

#### Estilo de canto {-}

A primeira sección presenta un estilo de canto adornado, xa que a maioría das sílabas cántanse con dúas ou máis notas, destacando a sílaba «desuper», con seis notas, e a sílaba iu en «iustum», con sete. 

A segunda sección ten un estilo máis silábico, xa que a maioría das sílabas cántanse cunha soa nota, aínda que algunhas presentan dúas ou tres.

#### Interválica e perfil melódico {-}

Na primeira parte (ata a dobre barra) o canto móvese principalmente por segundas e terceiras, con algúns saltos destacados, principalmente a quinta ascendente na segunda sílaba de «rorate»; hai tamén dúas cuartas, ascendente en «nubes pluant» e descendente en «aperiatur». 

O perfil melódico na súa primeira frase (ata a barra) sobe rapidamente ata a cima melódica e descende despois, quedando nun rexistro intermedio; a segunda frase descende ata o grave, onde finaliza. Trátase dun perfil en arco (ascende e descende) pero con ondulacións.

Na segunda parte non hai saltos melódicos e o perfil é moi plano, pois céntrase todo o tempo na nota *la* para descender despois cara á nota final *re*.
