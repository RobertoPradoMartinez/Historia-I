### A música instrumental na Idade Media

O uso de instrumentos musicais na Idade Media está constatado por numerosas fontes de información iconográficas (pinturas, miniaturas, esculturas) e tamén literarias. Con todo, é moi escasa a música que se conserva para uso instrumental. As razóns principais desta ausencia son diversas: unha delas é que amúsica instrumental transmítese exclusivamente de forma oral, dado que os xograres e _ministriles_ (intérpretes de instrumentos) descoñecían polo xeral a notación musical; outra das razóns é que posiblemente, os instrumentistas realizasen versións adaptadas da música vogal e, igualmente non se escribían. Tampouco está claro cal podería ser o uso dos instrumentos na música vogal, especialmente nas cancións: tanto podían dobrar a voz, variándo a melodía e creando así unha [[textura heterofónica]], ou ben podían improvisar «[[interludios]]» entre estrofa e estrofa a partir da melodía destas.

Consérvanse algunhas pezas puramente instrumentais, todas elas danzas. As fontes principais son dúas: un manuscrito francés do século XIII que inclúe oito danzas e un italiano do XIV, que inclúe quince. Hai algunhas pezas máis en manuscritos ingleses, pero o total non chega ás trinta pezas.

A maior parte destas danzas reciben o nome de [**estampida**](https://es.wikipedia.org/wiki/Estampida "enlace á wikipedia") (en francés _estampie_, en italiano _istampitta_). O exemplo máis coñecido é a canción [*Kalenda maia*](https://open.spotify.com/track/3Dxbco3zdshEQe3JqmrDJt?si=f1a8f8deaffe4a25 "enlace á audición"),  atribuída ao trobador [Raimbaut de Vaqueiras](https://es.wikipedia.org/wiki/Raimbaut_de_Vaqueiras) (c. 1150-1207). Formalmente constan dunha serie de seccións que se repiten, en forma AA BB CC DD … ao estilo do _lai_ e da *secuentia*; estas repeticións alternan o final dando lugar a dous finais chamados aberto e pechado; o segundo, remata na nota final do modo e o primeiro en calquera outra nota.

Algunhas das danzas do manuscrito italiano, como o [_Lamento di Tristano_](https://open.spotify.com/track/2XlLRKS5U6DER2z69sDnkF?si=380ae904992c427d "enlace á audición en Spotify") ou a [_Manfredina_](https://open.spotify.com/track/2XlLRKS5U6DER2z69sDnkF?si=380ae904992c427d "enlace á audición en Spotify") divídense en dúas partes, a primeira máis grave e lenta e a segunda máis rápida. Este costume continuará no Renacemento e desenvolverase posteriormente nas _suites_ barrocas.

