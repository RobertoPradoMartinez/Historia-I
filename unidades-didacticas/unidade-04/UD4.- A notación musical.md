### A notación musical

Durante os séculos XIII e XIV prodúcense importantes cambios na notación musical, provocados polas novas necesidades rítmicas que presenta a polifonía. A notación modal da escola de Notre Dáme resulta insuficiente para os motetes do Ars Antiqua ou as cancións do Ars Nova. Era necesario, pois, ampliar os recursos da notación.

#### A notación da *Ars Antiqua*

Ao longo do século XIII diversos teóricos, entre os que destacan **Franco de Colonia** e **Petrus de Cruce**, expoñen innovacións importantes na escritura musical. Entre elas as seguintes:
- **Diferenciación entre _longa_ e _brevis_**. 
	É a novidade máis importante da Ars Antiqua, que consiste en utilizar signos diferentes para duracións diferentes. Os antigos neumas dunha soa nota, a _virga_ (con plica) e o _punctum_ (sen plica), utilízanse para indicar nota longa e nota breve, respectivamente. A _longa_ podía durar dúas ou tres _breves_, segundo o contexto.
-  Unha **nova duración, a _semibrevis_**.
	Para esta duración emprégase un signo de forma romboidal que formaba parte do antigo _climacus_. Unha _brevis_ podía durar como dúas ou tres _semibreves_, tamén segundo o contexto. Esto permite unha maior diversidade de ritmos. 
- Uso de **signos para os silencios**.
	Consiste en empregar liñas verticais de diferente lonxitude segundo a duración do silencio.
-  Aparecen as **ligaduras**. 
	Continúanse utilizando signos que indican varias notas, que pasan a chamarse agora ligaduras: a forma da ligadura indica a duración de cada unha das notas que a compoñen. 
    
En canto á disposición na páxina, prefírense as partes separadas; nos motetes a tres voces as dúas voces de canto aparecen en dúas columnas verticais paralelas e o tenor na parte inferior abarcando todo o ancho da páxina, como podemos ver nos manuscritos de Montpellier e Bamberg, con notación do Ars Antiqua:

![Códice de Montpellier](https://www.franciscocallejo.es/hm4/polifonia/montpellier.jpg)

Códice de Montpellier

![Códice de Bamberg](https://www.franciscocallejo.es/hm4/polifonia/bamberg.jpg)

Códice de Bamberg

#### A notación do *Ars Nova*
A partir de 1320 aparecen innovacións na notación musical, como reflexo do novo estilo. O principal teórico —e compositor tamén— do momento é **Philippe de Vitry**. Entre estas innovacións están as seguintes:
- Unha nova duración, a *mínima*.
	Utilízase un novo signo para indicar unha nova duración: a **mínima**, que ben pode ser a metade ou ben un terzo da _semibrevis_, que se representa engadindo unha plica vertical ao signo desta última.
- **Cambio de cor** para indicar o valor.
	Normalmente o vermello indica un cambio de proporción; isto é así, para indicar con claridade cando unha figura vale dúas ou tres veces a inmediatamente inferior.
- Uso do **punto de prolongación**.
	Indica que a figura anterior increméntase na metade do seu valor (semellante ao *puntillo* actual).
- Aparecen os antecedentes do compás. 
	A partir dunha serie de signos que indiquen con claridade a división e subdivisión das figuras, crearase o que será o antecedente do compás actual. Os principais son os que aparecen na figura seguinte:

![As indicacións «de compás» do Ars Nova](https://www.franciscocallejo.es/hm4/polifonia/vitry.jpg)
As indicacións «de compás» do Ars Nova

Un dos exemplos de notación da *Ars Nova*, é o coñecido *rondeau* de Baude Cordier.

![Rondeau de Baude Cordier.](https://www.franciscocallejo.es/hm4/polifonia/cordier.jpg)

_Rondeau_ de Baude Cordier.
