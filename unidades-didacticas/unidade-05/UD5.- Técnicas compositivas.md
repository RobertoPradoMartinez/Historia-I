## A MÚSICA RENACENTISTA

### Técnicas compositivas

<!-- 4ºA: (7-IV-22)-->

As técnicas de composición da época son:

1. **Composición a través de [*cantus firmus*:](http://es.wikipedia.org/wiki/Cantus_firmus)** consiste en utilizar unha melodía preexistente como base dunha nova composición polifónica. O *cantus firmus* procede de música relixiosa ou profana, ou ben é de nova creación. O seu modo consérvase intacto ou se modifica e o seu ritmo ou estrutura de frase tamén pode variar. Aínda que as melodías preexistentes están presentes na maioría das primeiras composicións polifónicas xa na Idade Media, como vimos, o termo C.F. utilízase por convención para referirse tan só á música posterior, a partir do XV.  
	Hai varios procedementos para a utilización do *cantus firmus*:
	- Paráfrasis: a voz superior é a que leva o C.F., elaborándoo libremente.
	- C.F. de tenor: podería estar no tenor ou moverse entre voces (*cantus firmus* migrante ou errante).
	- Parodia: cando se utiliza como C.F. unha obra polifónica, en todo ou en parte (cada voz da obra polifónica proporciona o C.F. para as voces da nova composición).
2. **Contrapunto imitativo**: consiste en expor nunha voz un motivo (antecedente) que repite outra voz a unha distancia concreta (consecuente). Esta entrada pode producirse a altura variable ou ben manterse de forma estrita, estendéndose de igual ou similar maneira ás demais entradas. Ademais, o antecedente pode estar encuberto polos seguintes procedementos:
	- Espello ou *speculum* (inversión), convertendo os intervalos ascendentes en descendentes e viceversa.
	- Cangrexo ou movemento cancrizante (retrogradación), sendo o consecuente igual que o antecedente lido de dereita a esquerda.
	- Inversión retrogradada, xuntando ambos os procedementos anteriores.
	- Aumentación, a duración das notas do consecuente alárgase en relación ás do antecedente.
	- Diminución, cando se produce o efecto contrario.
3. **Variación**: consiste en repetir un tema variándoo ou cambiándoo cada vez que aparece. É factible variar a melodía, o ritmo, a harmonía, etc. Empregouse de forma destacada na música instrumental. Neste caso, non adoita aparecer o tema de partida, senón directamente as variacións ou "diferenzas".
4. **Textura homofónica**: todas as voces cantan en vertical e co mesmo ritmo e texto.